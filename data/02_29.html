<pre>
                 Andra Mosebok (Exodus), 29 Kapitlet

               Föreskrifter om prästernas invigning och
                        om det dagliga offret.

  1.  Och detta är vad du skall göra med dem för att helga dem till
      att bliva präster åt mig:
      Tag en ungtjur och två vädurar, felfria djur,
      >3 Mos. 8,2 f.
  2.  och osyrat bröd och osyrade kakor, begjutna med olja, och
      osyrade tunnkakor, smorda med olja; av fint vetemjöl skall du
      baka dem.
  3.  Och du skall lägga dem i en och samma korg och bära fram dem i
      korgen såsom offergåva, när du för fram tjuren och de två
      vädurarna.
  4.  Därefter skall du föra Aron och hans söner fram till
      uppenbarelsetältets ingång och två dem med vatten.
      >2 Mos. 40,12 f.
  5.  Och du skall taga kläderna och sätta på Aron livklädnaden och
      efodkåpan och själva efoden och bröstskölden; och du skall fästa
      ihop alltsammans på honom med efodens skärp.
  6.  Och du skall sätta huvudbindeln på hans huvud och fästa det
      heliga diademet på huvudbindeln.
  7.  Och du skall taga smörjelseoljan och gjuta på hans huvud och
      smörja honom.
  8.  Och du skall föra fram hans söner och sätta livklädnader på dem.

  9.  Och du skall omgjorda dem, Aron och hans söner, med bälten och
      binda huvor på dem.  Och de skola hava prästadömet såsom en
      evärdlig rätt.  Så skall du företaga handfyllning med Aron och
      hans söner.
 10.  Och du skall föra tjuren fram inför uppenbarelsetältet, och Aron
      och hans söner skola lägga sina händer på tjurens huvud.
      >3 Mos. 8,14f.
 11.  Sedan skall du slakta tjuren inför HERRENS ansikte, vid ingången
      till uppenbarelsetältet.
 12.  Och du skall taga av tjurens blod och stryka med ditt finger på
      altarets hörn; men allt det övriga skall du gjuta ut vid foten
      av altaret.
 13.  Och du skall taga allt det fett som omsluter inälvorna, så ock
      leverfettet och båda njurarna med det fett som sitter på dem,
      och förbränna det på altaret.
      >3 Mos. 3,3 f.
 14.  Men köttet av tjuren och hans hud och hans orenlighet skall du
      bränna upp i eld utanför lägret.  Det är ett syndoffer.
      >3 Mos. 4,12. Hebr. 13,11

 15.  Och du skall taga den ena väduren, och Aron och hans söner skola
      lägga sina händer på vädurens huvud.
      >3 Mos. 8,18 f.
 16.  Sedan skall du slakta väduren och taga hans blod och stänka på
      altaret runt omkring;
 17.  men själva väduren skall du dela i dess stycken, och du skall
      två inälvorna och fötterna och lägga dem på styckena och
      huvudet.
 18.  Och du skall förbränna hela väduren på altaret; det är ett
      brännoffer åt HERREN.  En välbehaglig lukt, ett eldsoffer åt
      HERREN är det.

 19.  Därefter skall du taga den andra väduren, och Aron och hans
      söner skola lägga sina händer på vädurens huvud.
      >3 Mos. 8,22 f.
 20.  Sedan skall du slakta väduren och taga av hans blod och bestryka
      Arons högra örsnibb och hans söners högra örsnibb och tummen på
      deras högra hand och stortån på deras högra fot; men det övriga
      blodet skall det stänka på altaret runt omkring.
 21.  Och du skall taga av blodet på altaret och av smörjelseoljan och
      stänka på Aron och hans kläder, och likaledes på hans söner och
      hans söners kläder; så bliver han helig, han själv såväl som
      hans kläder, och likaledes hans söner såväl som hans söners
      kläder.
 22.  Och du skall taga fettet av väduren, svansen och det fett som
      omsluter inälvorna, så ock leverfettet och båda njurarna med
      fettet på dem, därtill det högra lårstycket ty detta är
      handfyllningsväduren.
 23.  Och du skall taga en rundkaka, en oljebrödskaka och en tunnkaka
      ur korgen med de osyrade bröden, som står inför HERRENS ansikte.
 24.  Och du skall lägga alltsammans på Arons och hans söners händer
      och vifta det såsom ett viftoffer inför HERRENS ansikte.
 25.  Sedan skall du taga det ur deras: händer och förbränna det på
      altaret ovanpå brännoffret, till en välbehaglig lukt inför
      HERREN; det är ett eldsoffer åt HERREN.
 26.  Och du skall taga bringan av Arons handfyllningsvädur och vifta
      den såsom ett viftoffer inför HERRENS ansikte, och detta skall
      vara din del.
 27.  Så skall du helga viftoffersbringan och offergärdslåret, det som
      viftas och det som gives såsom offergärd, de delar av
      handfyllningsväduren, som skola tillhöra Aron och hans söner.
 28.  Och detta skall tillhöra Aron och; hans söner såsom en evärdlig
      rätt av Israels barn, ty det är en offergärd.  Det skall vara en
      gärd av Israels barn, av deras tackoffer, en gärd av dem åt
      HERREN.
      >3 Mos. 7,31 f. 10,14.
 29.  Och Arons heliga kläder skola hans söner hava efter honom, för
      att de i dem må bliva smorda och mottaga handfyllning.
 30.  I sju dagar skall den av hans söner, som bliver präst i hans
      ställe, ikläda sig dem, den som skall gå in i uppenbarelsetältet
      för att göra tjänst i helgedomen.
 31.  Och du skall taga handfyllningsväduren och koka hans kött på en
      helig plats.
 32.  Och vädurens kött jämte brödet: som är i korgen skola Aron och
      hans söner äta vid ingången till uppenbarelsetältet; de skola
      äta detta,
      >3 Mos. 8,31 f. 24,9.
 33.  det som har använts till att bringa försoning vid deras
      handfyllning och helgande, men ingen främmande får ta därav, ty
      det är heligt.
 34.  Och om något av handfyllningsköttet eller av brödet bliver över
      till följande morgon, så skall du i eld bränna upp detta som har
      blivit över; det får icke ätas, ty det är heligt.

 35.  Så skall du göra med Aron och hans söner, i alla stycken såsom
      jag har bjudit dig.  Sju dagar skall deras handfyllning vara.
 36.  Och var dag skall du offra en tjur såsom syndoffer till
      försoning och rena altaret, i det du bringar försoning för det;
      och du skall smörja det för att helga det.
 37.  I sju dagar skall du bringa försoning för altaret och helga det.
      Så bliver altaret högheligt; var och en som kommer vid altaret
      bliver helig.

 38.  Och detta är vad du skall offra på altaret: två årsgamla lamm
      för var dag beständigt.
      >4 Mos. 28,3 f.
 39.  Det ena lammet skall du offra om morgonen, och det andra lammet
      skall du offra vid aftontiden,
 40.  och till det första lammet en tiondedels efa fint mjöl, begjutet
      med en fjärdedels hin olja av stötta oliver, och såsom
      drickoffer en fjärdedels hin vin.
 41.  Det andra lammet skall du offra vid aftontiden; med likadant
      spisoffer och drickoffer som om morgonen skall du offra det,
      till en välbehaglig lukt, ett eldsoffer åt HERREN.
 42.  Detta skall vara edert dagliga brännoffer från släkte till
      släkte, vid ingången till uppenbarelsetältet, inför HERRENS
      ansikte, där jag skall uppenbara mig för eder, för att där tala
      med dig.
      >2 Mos. 25,22.
 43.  Där skall jag uppenbara mig för Israels barn, och det rummet
      skall bliva helgat av min härlighet.
      >2 Mos. 40,34 f.
 44.  Och jag skall helga uppenbarelsetältet och altaret, och Aron och
      hans söner skall jag helga till att bliva präster åt mig.
 45.  Och jag skall bo mitt ibland Israels barn och vara deras Gud.
      >3 Mos. 26,11 f. 2 Kor. 6,16.
 46.  Och de skola förnimma att jag är HERREN, deras Gud, som förde
      dem ut ur Egyptens land, för att jag skulle bo mitt ibland
      dem.  Jag är HERREN, deras Gud.
</pre>
