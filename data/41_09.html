<pre>
  1.  Ytterligare sade han till dem: »Sannerligen säger jag eder:
      Bland dem som här stå finnas några som icke skola smaka döden,
      förrän de få se Guds rike vara kommet i sin kraft.»

                 Evangelium enligt Markus, 9 Kapitlet

               Jesus förklaras, botar en månadsrasande
               gosse, förutsäger på nytt sitt lidande,
                bestraffar lärjungarnas storhetstankar
                  och falska nit, talar om faran av
                             förförelser.

  2.  Sex dagar därefter tog Jesus med sig Petrus och Jakob och
      Johannes och förde dem ensamma upp på ett högt berg, där de voro
      allena.  Och hans utseende förvandlades inför dem;
  3.  och hans kläder blevo glänsande och mycket vita, så att ingen
      valkare på jorden kan göra kläder så vita.
  4.  Och för dem visade sig Elias jämte Moses, och dessa samtalade
      med Jesus.
  5.  Då tog Petrus till orda och sade till Jesus: »Rabbi, här är oss
      gott att vara[1]; låt oss göra tre hyddor, åt dig en och åt Moses
      en och åt Elias en.»
  6.  Han visste nämligen icke vad han skulle säga; så stor var deras
      förskräckelse.
  7.  Då kom en sky som överskyggde dem, och ur skyn kom en röst:
      »Denne är min älskade Son; hören honom.»
  8.  Och plötsligt märkte de, när de sågo sig omkring, att där icke
      mer fanns någon hos dem utom Jesus allena.

  9.  Då de sedan gingo ned från berget, bjöd han dem att de icke,
      förrän Människosonen hade uppstått från de döda, skulle för
      någon omtala vad de hade sett.
 10.  Och de lade märke till det ordet och begynte tala med varandra
      om vad som kunde menas med att han skulle uppstå från de döda.
 11.  Och de frågade honom och sade: »De skriftlärde säga ju att Elias
      först måste komma?»
 12.  Han svarade dem: »Elias måste visserligen först komma och
      upprätta allt igen.  Men huru kan det då vara skrivet om
      Människosonen att han skall lida mycket och bliva föraktad?
 13.  Dock, jag säger eder att Elias redan har kommit; och de förforo
      mot honom alldeles såsom de ville, och såsom det var skrivet att
      det skulle gå honom.»

 14.  När de därefter kommo till lärjungarna, sågo de att mycket folk
      var samlat omkring dem, och att några skriftlärde disputerade
      med dem.
 15.  Och strax då allt folket fick se honom, blevo de mycket häpna
      och skyndade fram och hälsade honom.
 16.  Då frågade han dem: »Varom disputeren I med dem?»
 17.  Och en man i folkhopen svarade honom: »Mästare, jag har fört
      till dig min son, som är besatt av en stum ande.
 18.  Och varhelst denne får fatt i honom kastar han omkull honom, och
      fradgan står gossen om munnen, och han gnisslar med tänderna och
      bliver såsom livlös.  Nu bad jag dina lärjungar att de skulle
      driva ut honom, men de förmådde det icke.»
 19.  Då svarade han dem och sade: »O du otrogna släkte, huru länge
      måste jag vara hos eder?  Huru länge måste jag härda ut med
      eder?  Fören honom till mig.»
 20.  Och de förde honom till Jesus.  Och strax då han fick se Jesus,
      slet och ryckte anden honom, och han föll ned på jorden och
      vältrade sig, under det att fradgan stod honom om munnen.
 21.  Jesus frågade då hans fader: »Huru länge har det varit så med
      honom?»  Han svarade: »Alltsedan han var ett litet barn;
 22.  och det har ofta hänt att han har kastat honom än i elden, än i
      vattnet, för att förgöra honom.  Men om du förmår något, så
      förbarma dig över oss och hjälp oss.»
 23.  Då sade Jesus till honom: »Om jag förmår, säger du.  Allt förmår
      den som tror.»
 24.  Strax ropade gossens fader och sade: »Jag tror!  Hjälp min
      otro.»
 25.  Men när Jesus såg att folk strömmade tillsammans dit, tilltalade
      han den orene anden strängt och sade till honom: »Du stumme och
      döve ande, jag befaller dig: Far ut ur honom, och kom icke mer
      in i honom.»
 26.  Då skriade han och slet och ryckte gossen svårt och for ut; och
      gossen blev såsom död, så att folket menade att han verkligen
      var död.
 27.  Men Jesus tog honom vid handen och reste upp honom; och han stod
      då upp.

 28.  När Jesus därefter hade kommit inomhus, frågade hans lärjungar
      honom, då de nu voro allena: »Varför kunde icke vi driva ut
      honom?»
 29.  Han svarade dem: »Detta slag kan icke drivas ut genom något
      annat än bön och fasta.»

 30.  Och de gingo därifrån och vandrade genom Galileen; men han ville
      icke att någon skulle få veta det.
 31.  Han undervisade nämligen sina lärjungar och sade till dem:
      »Människosonen skall bliva överlämnad i människors händer, och
      man skall döda honom; men tre dagar efter det att han har blivit
      dödad skall han uppstå igen.»
 32.  Och de förstodo icke vad han sade, men de fruktade att fråga
      honom.

 33.  Och de kommo till Kapernaum.  Och när han hade kommit dit där
      han bodde, frågade han dem: »Vad var det I samtaladen om på
      vägen?»
 34.  Men de tego, ty de hade på vägen talat med varandra om vilken
      som vore störst.
 35.  Då satte han sig ned och kallade till sig de tolv och sade till
      dem: »Om någon vill vara den förste, så vare han den siste av
      alla och allas tjänare.»
 36.  Och han tog ett barn och ställde det mitt ibland dem; sedan tog
      han det upp i famnen och sade till dem:
 37.  »Den som tager emot ett sådant barn i mitt namn, han tager emot
      mig, och den som tager emot mig, han tager icke emot mig, utan
      honom som har sänt mig.»

 38.  Johannes sade till honom: »Mästare, vi sågo huru en man som icke
      följer oss drev ut onda andar genom ditt namn; och vi ville
      hindra honom, eftersom han icke följde oss.»
 39.  Men Jesus sade: »Hindren honom icke; ty ingen som genom mitt
      namn har gjort en kraftgärning kan strax därefter tala illa om
      mig.
 40.  Ty den som icke är emot oss, han är för oss.
 41.  Ja, den som giver eder en bägare vatten att dricka, därför att I
      hören Kristus till -- sannerligen säger jag eder: Han skall
      ingalunda gå miste om sin lön.
 42.  Och den som förför en av dessa små som tro, för honom vore det
      bättre, om en kvarnsten hängdes om hans hals och han kastades i
      havet.

 43.  Om nu din hand är dig till förförelse, så hugg av den.  Det är
      bättre för dig att ingå i livet lytt, än att hava båda händerna
      i behåll och komma till Gehenna, till den eld som icke
      utsläckes.
 44.  [2]
 45.  Och om din fot är dig till förförelse, så hugg av den.  Det är
      bättre för dig att ingå i livet halt, än att hava båda fötterna
      i behåll och kastas i Gehenna.
 46.  [2]
 47.  Och om ditt öga är dig till förförelse, så riv ut det.  Det är
      bättre för dig att ingå i Guds rike enögd, än att hava båda
      ögonen i behåll och kastas i Gehenna,
 48.  där 'deras mask icke dör och elden icke utsläckes'.
 49.  Ty var människa måste saltas med eld.
 50.  Saltet är en god sak; men om saltet mister sin sälta, varmed
      skolen I då återställa dess kraft?  -- Haven salt i eder och
      hållen frid inbördes.»

[1]  Eller: Då tog Petrus till orda och sade till Jesus: »Rabbi, det är
     gott att vi äro här tillstädes» osv.
[2]  Se Nya testamentets text i Ordförklaringarna.
</pre>
