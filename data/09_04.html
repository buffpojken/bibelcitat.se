<pre>
                   Första Samuelsboken, 4 Kapitlet

                    Israels nederlag i striden mot
               filistéerna; arken tagen och Elis söner
                      dödade.  Elis död.  I-Kabod.

  1.  Och Israel drog ut till strid mot filistéerna och lägrade sig
      vid Eben-Haeser, under det filistéerna hade lägrat sig vid
      Afek.
      >1 Sam. 7,12
  2.  Filistéerna ställde då upp sig i slagordning mot Israel, och
      striden utbredde sig, och israeliterna blevo slagna av
      filistéerna; dessa nedgjorde på slagfältet vid pass fyra tusen
      man.
  3.  När folket kom tillbaka till lägret sade de äldste i Israel:
      »Varför har HERREN i dag låtit oss bliva slagna av filistéerna?
      Låt oss hämta hit till oss från Silo HERRENS förbundsark, för
      att den må komma och vara ibland oss och frälsa oss från våra
      fienders hand.»
      >1 Sam. 14,18.
  4.  Så sände då folket till Silo, och de buro därifrån HERREN
      Sebaots förbundsark, hans som tronar på keruberna; och Elis båda
      söner, Hofni och Pinehas, följde därvid med Guds förbundsark.
      >2 Mos. 25,17 f. 2 Sam. 6,2. Ps. 80,2. 99,1.

  5.  Då nu HERRENS förbundsark kom in i lägret, hov hela Israel upp
      ett stort jubelrop, så att det dånade i marken.
  6.  När då filistéerna hörde jubelropet, sade de: »Vad betyder detta
      stora jubelrop i hebréernas läger?»  Och de fingo veta att
      HERRENS ark hade kommit in i lägret.
  7.  Då blevo filistéerna förskräckta, ty de tänkte: »Gud har kommit
      in i lägret.»  Och de sade: »Ve oss!  Något sådant har förut icke
      hänt.
  8.  Ve oss!  Vem kan rädda oss från denne väldige Guds hand?  Det var
      denne Gud som slog egyptierna med alla slags plågor i öknen.
      >2 Mos. 7-10.
  9.  Men fatten dock mod och varen män, I filistéer, så att I icke
      bliven trälar åt hebréerna, såsom de hava varit trälar åt
      eder.  Ja, varen män och striden.»
      >Dom. 13,1. 15,11.
 10.  Så stridde nu filistéerna, och israeliterna blevo slagna och
      flydde var och en till sin hydda, och nederlaget blev mycket
      stort: av Israel föllo trettio tusen man fotfolk.
 11.  Därtill blev Guds ark tagen, och Elis båda söner, Hofni och
      Pinehas, blevo dödade.
      >1 Sam. 2,34. Ps. 78,61.
 12.  Och en benjaminit sprang från slagfältet och kom till Silo samma
      dag, med sönderrivna kläder och med jord på sitt huvud.
      >Jos. 7,6. 2 Sam. 1,2.
 13.  Och när han kom dit, satt Eli på sin stol vid sidan av vägen och
      såg utåt, ty hans hjärta bävade av oro för Guds ark.  Då nu
      mannen kom in i staden med budskapet, höjde hela staden upp
      klagorop.
 14.  Och när Eli hörde klagoropet, sade han: »Vad betyder detta
      larm?»  Då kom mannen skyndsamt dit och berättade det för Eli.
 15.  Men Eli var nittioåtta år gammal och hans ögon voro starrblinda,
      så att han icke kunde se.
      >1 Sam. 3,2. 1 Kon. 14,4;
 16.  Och mannen sade till Eli: »Jag är den som har kommit från
      slagfältet; jag har i dag flytt ifrån slagfältet.»  Då sade han:
      »Huru har det gått, min son?»
 17.  Budbäraren svarade och sade: »Israel har flytt för filistéerna,
      mycket folk har också stupat; dina båda söner, Hofni och
      Pinehas, äro ock döda, och därtill har Guds ark blivit tagen.»
 18.  När han nämnde om Guds ark, föll Eli baklänges av stolen vid
      sidan av porten och bröt nacken av sig och dog; ty mannen var
      gammal och tung.  Han hade då varit domare i Israel i fyrtio år.
 19.  Och när hans sonhustru, Pinehas' hustru, som var havande och
      nära att föda, fick höra ryktet om att Guds ark var tagen, och
      att hennes svärfader och hennes man voro döda, sjönk hon ned och
      födde sitt barn, ty födslovåndorna kommo över henne.
 20.  Och när hon då höll på att dö, sade kvinnorna som stodo omkring
      henne: »Frukta icke; du har fött en son.»  Men hon svarade intet
      och aktade icke därpå.
      >1 Mos. 35,17.
 21.  Och hon kallade gossen I-Kabod[1], och sade: »Härligheten är
      borta från Israel.»  Därmed syftade hon på att Guds ark var
      tagen, så ock på sin svärfader och sin man.
 22.  Hon sade: »Härligheten är borta från Israel», eftersom Guds ark
      var tagen.

[1]  Namnet kan översättas med utan härlighet
</pre>
