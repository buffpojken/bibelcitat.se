<pre>
                        Hesekiel, 27 Kapitlet

                    Tyrus såsom ett förlist skepp.

  1.  Och HERRENS ord kom till mig; han sade:
  2.  Du människobarn, stäm upp en klagosång över Tyrus;
      >Jes. 23,1 f. Am. 1,9 f.
  3.  säg till Tyrus:

        Du som bor vid havets portar
            och driver köpenskap med folken,
        hän till många havsländer,
            så säger Herren, HERREN:

        O Tyrus, du säger själv: »Jag är skönhetens fullhet.»
      >Ps. 50,2. Klag. 2,15.
  4.    Ja, dig som har ditt rike ute i havet,
            dig gjorde dina byggningsmän fullkomlig i skönhet.
  5.    Av cypress från Senir timrade de
            allt plankverk på dig;
        de hämtade en ceder från Libanon
            för att göra din mast.
      >5 Mos. 3,9.
  6.    Av ekar från Basan
            tillverkade de dina åror.
        Ditt däck prydde de med elfenben i ädelt trä
            från kittéernas öländer.
  7.    Ditt segel var av fint linne,
            med brokig vävnad från Egypten,
            och det stod såsom ditt baner.
        Mörkblått och purpurrött tyg
            från Elisas öländer
            hade du till soltält.
  8.    Sidons och Arvads invånare
            voro roddare åt dig;
        de förfarna män du själv hade, o Tyrus,
            dem tog du till skeppare.
      >1 Mos. 10,18.
  9.    Gebals äldste och dess förfarnaste män
            tjänade dig
            med att bota dina läckor.

        Alla havets skepp med sina sjömän
            tjänade dig
            vid ditt varubyte.
      >1 Kon. 5,18. Ps. 83,8.
 10.    Perser, ludéer och putéer
            funnos i din här
            och voro ditt krigsfolk.
        Sköldar och hjälmar hängde de upp i dig;
            dessa gåvo dig glans.
      >Jes. 66.19. Jer. 46,9. Nah. 3,9.
 11.    Arvads söner stodo med din här
            runt om på dina murar,
        gamadéer hade sin plats i dina torn.
        Sina stora sköldar hängde de upp
            runt om på dina murar;
        de gjorde din skönhet fullkomlig.
 12.    Tarsis var din handelsvän,
            ty du var rik på allt slags gods
        silver, järn, tenn och bly
            gavs dig såsom betalning.
 13.    Javan, Tubal och Mesek,
            de drevo köpenskap med dig;
        trälar och kopparkärl
            gåvo de dig i utbyte.
      >1 Mos. 10,2 f.
 14.    Vagnshästar, ridhästar och mulåsnor
            gåvos åt dig såsom betalning
            från Togarmas land.
 15.    Dedans söner drevo köpenskap med dig
            ja, många havsländer
            drevo handel i din tjänst;
        elfenben och ebenholts
            tillförde de dig såsom hyllningsgåvor.
 16.    Aram var din handelsvän,
            ty du var rik på konstarbeten;
        karbunkelstenar, purpurrött tyg,
            brokiga vävnader och fint linne.
        koraller och rubiner
            gåvo de dig såsom betalning.
 17.    Juda och Israels land
            drevo köpenskap med dig;
        vete från Minnit,
            bakverk och honung,
        olja och balsam
            gåvo de dig i utbyte.
      >Dom. 11,33.
 18.    Damaskus var din handelsvän,
            ty du var rik på konstarbeten,
            ja, på allt slags gods;
        de kommo med vin från Helbon
            och med ull från Sahar.
 19.    Vedan och Javan
            gåvo dig spånad såsom betalning;
        konstsmitt järn och kassia och kalmus
            fick du i utbyte.
 20.    Dedan drev köpenskap hos dig
        med sadeltäcken att rida på.
 21.    Araberna och Kedars alla furstar,
            de drevo handel i din tjänst;
        med lamm och vädurar och bockar
            drevo de handel hos dig.
      >1 Mos. 25,13. Ps. 120,5.
 22.    Sabas och Raemas köpmän
            drevo köpenskap med dig;
        kryddor av allra yppersta slag
            och alla slags ädla stenar och guld
            gåvo de dig såsom betalning.
 23.    Haran, Kanne och Eden,
            Sabas köpmän,
        Assur och Kilmad
            drevo köpenskap med dig.
 24.    De drevo köpenskap hos dig med sköna kläder,
            med mörkblå, brokigt vävda mantlar,
            med mångfärgade täcken,
        med välspunna, starka tåg,
            på din marknad.
 25.    Tarsis-skepp foro åstad
            med dina bytesvaror.

        Så fylldes du med gods och blev tungt lastad,
            där du låg i havet.
 26.    Och dina roddare förde dig åstad,
            ut på de vida vattnen.
        Då kom östanvinden och krossade dig.
            där du låg i havet.
      >Hes. 17,10.
 27.    Ditt gods, dina handels- och bytesvaror,
            dina sjömän och skeppare,
        dina läckors botare och dina bytesmäklare,
            allt krigsfolk på dig,
        allt manskap som fanns ombord på dig,
            de sjunka nu ned i havet,
        på ditt falls dag.
 28.    Vid dina skeppares klagorop
            bäva markerna,
 29.    och alla som ro med åror
            övergiva sina skepp;
        sjömän och alla skeppare på havet
            begiva sig i land.
 30.    De ropa högt över ditt öde
            och klaga bittert;
        de strö stoft på sina huvuden
            och vältra sig i aska.
 31.    De raka sig skalliga för din skull
            och hölja sig i sorgdräkt;
        de gråta över dig i bitter sorg,
            under bitter klagan.
      >Jer. 48,37.
 32.    Med jämmer stämma de upp en klagosång om dig,
            en klagosång över ditt öde:
        »Vem var såsom Tyrus, hon som nu ligger i det tysta
            ute i havet?»
 33.    Där dina handelsvaror sattes i land från havet
            mättade du många folk;
        med ditt myckna gods och dina många bytesvaror
            riktade du jordens konungar.
 34.    Men nu, då du har förlist och försvunnit ifrån havet,
            ned i vattnens djup,
        nu hava dina bytesvaror och allt ditt manskap
            sjunkit med dig.
 35.    Havsländernas alla inbyggare
            häpna över ditt öde,
        deras konungar stå rysande,
            med förfäran i sina ansikten.
 36.    Köpmännen ute bland folken
            vissla åt dig;
        du har tagit en ände med förskräckelse
            till evig tid.
      >Hes. 26,21. 28,19.
</pre>
