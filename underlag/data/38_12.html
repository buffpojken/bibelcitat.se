<pre>
                         Sakarja, 12 Kapitlet

                    Jerusalems räddning och ånger.

  1.  Detta är en utsaga som innehåller HERRENS ord över Israel.

      Så säger HERREN, han som har utspänt himmelen och grundat jorden
      och danat människans ande i henne:
      >Ps. 104,2 f. Jes. 42,5.
  2.  Se, jag skall göra Jerusalem till an berusningens kalk för alla
      folk runt omkring; jämväl över Juda skall det komma, när
      Jerusalem bliver belägrat.
      >Jes. 51,17, 22. Mik. 4,11 f. Hab. 2,16.
  3.  Och det skall ske på den tiden att jag skall göra Jerusalem till
      en lyftesten för alla folk; var och en som försöker lyfta den
      skall illa sarga sig därpå.  Och alla jordens folk skola församla
      sig mot det.

  4.  På den tiden, säger HERREN, skall jag slå alla hästar med
      förvirring och deras ryttare med vanvett.  Men över Juda hus
      skall jag upplåta mina ögon, när jag bland hednafolken slår alla
      hästar med blindhet.
  5.  Då skola Juda stamfurstar säga i sina hjärtan: »Jerusalems
      invånare äro vår styrka, genom HERREN Sebaot, sin Gud.»

  6.  På den tiden skall jag låta Juda stamfurstar bliva såsom
      brinnande fyrfat bland ved, och såsom eldbloss bland halmkärvar,
      så att de förbränna alla folk runt omkring, både åt höger och åt
      vänster; men Jerusalem skall framgent trona på sin plats, där
      Jerusalem nu är.
      >Ob. v. 18. Sak. 14,10.
  7.  Och först skall HERREN giva seger åt Juda hyddor, för att icke
      Davids hus och Jerusalems invånare skola tillräkna sig större
      ära än Juda.

  8.  På den tiden skall HERREN beskärma Jerusalems invånare; den
      skröpligaste bland dem skall på den tiden vara såsom David, och
      Davids hus skall vara såsom ett gudaväsen, såsom HERRENS ängel
      framför dem.
      >1 Sam. 17,50. 18,7. 2 Sam. 17,8. 18,3. Joel 3,10.
  9.  Och jag skall på den tiden sätta mig i sinnet att förgöra alla
      folk som komma mot Jerusalem.

 10.    Men över Davids hus
        och över Jerusalems invånare
        skall jag utgjuta en nådens och bönens ande,
        så att de se upp till mig,
            och se vem de hava stungit.
        Och de skola hålla dödsklagan efter honom,
            såsom man håller dödsklagan efter ende sonen,
        och skola bittert sörja honom,
            såsom man sörjer sin förstfödde.
      >Jer. 6,26. Hes. 39,29. Joel 2,28. Am. 8,10. Joh. 19,37.
      >Upp. 1,7.

 11.  Ja, på den tiden skall i Jerusalem hållas stor dödsklagan, sådan
      den var, som hölls i Hadadrimmon på Megiddons slätt.
      >2 Kon. 23,29. 2 Krön. 36,22, 25.
 12.  Och släkterna i landet skola hålla dödsklagan var för sig:
      Davids hus släkt för sig, och dess kvinnor för sig, Natans hus'
      släkt för sig, och dess kvinnor för sig,
 13.  Levi hus' släkt för sig, och dess kvinnor för sig, Simeis släkt
      för sig, och dess kvinnor för sig;
      >2 Mos. 6,17.
 14.  så ock alla övriga släkter var för sig, och deras kvinnor för
      sig.
</pre>
