<pre>
                         Daniel, 12 Kapitlet

               Fortsättning av föregående uppenbarelse:
               Mikaels strid för Israel; uppståndelsen
                           och ändens tid.

  1.  På den tiden skall Mikael träda upp, den store fursten som står
      såsom försvarare för dina landsmän; och då kommer en tid av nöd,
      vars like icke har funnits, allt ifrån den dag då människor
      blevo till och ända till den tiden.  Men på den tiden skola av
      ditt folk alla de varda frälsta, som finnas skrivna i boken.
      >Jes. 4,3. Dan. 10,13, 20. Ob. v. 17. Matt. 24,21. Mark. l3,19.
  2.  Och många av dem som sova i mullen skola uppvakna, somliga till
      evigt liv, och somliga till smälek och evig blygd.
      >Jes. 66,24. 2 Mack. 7,9. Matt. 25,46. Joh. 5,28 f.
  3.  De förståndiga skola då lysa, såsom fästet lyser, och de som
      hava fört de många till rättfärdighet såsom stjärnor, alltid och
      evinnerligen.
      >Hes. 3,18 f. Dan. 11,33. Vish. 3,7. Matt. 13,43.
      >1 Kor. 15,41 f.

  4.  Men du, Daniel, må gömma dessa ord och försegla denna skrift
      intill ändens tid; många komma att rannsaka den, och insikten
      skall så växa till.»
      >Dan. 8,26.

  5.  När nu jag, Daniel, såg till, fick jag se två andra stå där, en
      på flodens ena strand, och en på dess andra strand.
  6.  Och en av dem sade till mannen som var klädd i linnekläder, och
      som stod ovanför flodens vatten: »Huru länge dröjer det, innan
      änden kommer med dessa förunderliga ting?»
      >Dan. 10,5.
  7.  Och jag hörde på mannen som var klädd i linnekläder, och som
      stod ovanför flodens vatten, och han lyfte sin högra hand och
      sin vänstra hand upp mot himmelen och svor vid honom som lever
      evinnerligen att efter en tid, och tider, och en halv tid, och
      när det heliga folkets makt hade blivit krossad i grund, då
      skulle allt detta varda fullbordat.
      >5 Mos. 32,40. Dan. 7,25 f. Upp. 10,5 f. 12,14.
  8.  Och jag hörde detta, men förstod det icke; och jag frågade: »Min
      herre, vad bliver slutet på allt detta?»
  9.  Då sade han: »Gå, Daniel, ty dessa ord skola förbliva gömda och
      förseglade intill ändens tid.
 10.  Många skola varda renade och tvagna och luttrade, men de
      ogudaktiga skola öva sin ogudaktighet, och ingen ogudaktig skall
      förstå detta; men de förståndiga skola förstå det.
      >Dan. 11,35.
 11.  Och från den tid då det dagliga offret bliver avskaffat och
      förödelsens styggelse[1] uppställd skola ett tusen två hundra
      nittio dagar förgå.
      >Dan. 8,14. 11,31.
 12.  Säll är den som förbidar och hinner fram till ett tusen tre
      hundra trettiofem dagar.
 13.  Men gå du åstad mot ändens tid; sedan du har vilat, skall du
      uppstå till din del, vid dagarnas ände.»

[1]  Se Förödelsens styggelse i Ordförkl.
</pre>
